# Cursusonderdelen

Dit ben je per week kwijt aan dit vak:

* 8 uur computerpracticum
* 3 uur thuis lezen en een beetje programmeren

Dat betekent een wekelijkse studielast per week van gemiddeld 11 uur. Hou er
rekening mee dat je best wat meer tijd kwijt kan zijn, studenten verschillen nu
eenmaal. Als je nog niet eerder geprogrammeerd hebt moet je even over een
drempel heen voordat je het begint te begrijpen.

## Huiswerk

Vóór aanvang van alle lesweken moet je een aantal hoofdstukken uit de syllabus
lezen. We verwachten we dat je zelf naar de assistenten toekomt als je vragen
hebt over de stof.

## Workshops

In weken 1, 3 en 5 volg je workshops waarin je met kleine opdrachten de basis
van Python en programmeren leert. Je laat het eindresultaat zien aan de
assistent, die je code bekijkt en wat feedback geeft. De feedback lijkt op de
feedback die we voor je *Problem Sets* geven.

## Problem Sets

In weken 2, 4, 6 en 7 doe je *problem sets* waarin je programma's gaat
uitwerken en invullen. De bedoeling is dat je enigszins zelfstandig de
opdrachten leert lezen en begrijpen, waarna je een oplossing kunt formuleren en
implementeren. Elk ingeleverd programma wordt beoordeeld op de volgende factoren:

* Correctness --- heb je alles geprobeerd?

	1. belangrijk deel niet gedaan of teveel bugs om werkend te krijgen
	2. moet gewijzigd om werkend te krijgen
	3. basis staat, het werkt wel, maar niet alles afgemaakt
	4. alles gedaan, maar niet altijd goede antwoord
	5. werkt perfect met alle voorbeelden uit de opgave

* Design --- hoe ordelijk is je code?

	1. veel onnodig ingewikkelde constructies, zoals vermijden `for`-loop
	2. ingewikkeld, maar toont kennis van mogelijkheden
	3. ongecompliceerd, details misschien inefficiënt
	4. goed gebruik van de mogelijkheden die te taal biedt
	5. perfectie, je hebt erover gelezen en het uitstekend toegepast

* Style --- hoe leesbaar is je code?

	1. over het algemeen niet goed leesbaar
	2. elementen uit de stijlgids zijn toegepast maar niet consistent
	3. leesbaar en behoorlijk consistent, misschien nog een enkel probleem
	4. helemaal consistent, inclusief afwijkingen van de stijlgids
	5. perfectie, veel eigen principes maar volledig consistent

Voor de berekening van het cijfer van je problem set geven we ongeveer de volgende gewichten aan je deelcijfers: correctness > design > style.

Toch is het zo dat style een zwaarwegende factor kan worden als je bijvoorbeeld bij herhaling geen vooruitgang maakt hierin.

### Deadline

De deadline is op je laatste practicumdag om 23:59 voor alle studenten. Op dat
moment wordt het ingeleverde werk verdeeld onder de nakijkers en gaan zij aan
de slag. Er is geen mogelijkheid om het later in te leveren; wél eerder
natuurlijk!

Het is prima om vóór je instuurt de assistent nog even te vragen naar je opgave
te kijken, zodat je nog verbeteringen kunt aanbrengen.

## Tentamen

Omdat het mogelijk is ongemerkt mee te liften met een medestudent tijdens het
maken van de practica (als je steevast overlegt over de manier van code
schrijven), checken we met behulp van het tentamen nog een keer of je
zelfstandig de leerdoelen van het vak gehaald hebt.
